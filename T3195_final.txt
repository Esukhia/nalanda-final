\[རྒྱུད་འགྲེལ། ཕུ། ༢༠༣ན\]༄༅༅།
།རྒྱ་གར་སྐད་དུ།
ཏཱ་ར་སཱ་དྷ་ནཾ།
བོད་སྐད་དུ།
སྒྲོལ་མའི་སྒྲུབ་ཐབས།
སྒྲོལ་མ་ལ་ཕྱག་འཚལ་ལོ།
།སྔ་མ་དག་བཞིན་དུ་སྟོང་པ་ཉིད་ཀྱི་བར་དུ་བསྒོམས་ལ།
བྃ་གྱི་ཡི་གེ་ལས་སྐྱེས་པའི་སྣ་ཚོགས་པདྨའི་དབུས་སུ་ཡི་གེ་ཨྃ་ལས་བྱུང་བའི་ཟླ་བ་ལ་ཏཱྃ་གི་[^1K]ཡི་གེ་སྔོན་པོས་བསྐྱེད་པའི་སྒྲོལ་མ་སྐུ་མདོག་སྔོན་མོ་རྒྱན་ཐམས་ཅད་དང་ལྡན་པ་སྟེ།
གཡོན་ན་ཨུཏྤལ་སྔོན་པོ་དང་ལྡན་པ་གཡས་ཀྱིས་མཆོག་སྦྱིན་པར་མཛད་པ་སྐྱིལ་ཀྲུང་ཕྱེད་པས་བཞུགས་པ་གཡས་ཀྱི་ཕྱོགས་ན་ནི་མྱ་ངན་མེད་པ་ལ་དགའ་མ་སེར་མོ་རིན་པོ་ཆེ་\[༢༠༣བ\]སྣ་ཚོགས་ཀྱིས་དབུ་རྒྱན་[^2K]དང་ལྡན་ཞིང་གཡས་དང་གཡོན་གྱི་ཕྱག་གཉིས་ན་རྡོ་རྗེ་དང་མྱ་ངན་མེད་ཀྱི་ཡལ་ག་བསྣམས་པའོ།
།དེ་བཞིན་དུ་རྨ་བྱ་ཆེན་མོ་སེར་མོ་གཡོན་དང་ཅིག་ཤོས་ཀྱི་[^3K]ཕྱག་གཉིས་ན་རྨ་བྱའི་མཇུག་སྒྲོ་དང་རྔ་ཡབ་བསྣམས་པའོ།
།གཡོན་གྱི་ཕྱོགས་ན་རལ་གཅིག་མ་བོང་ཐུང་བ་ནག་མོ་སྟག་དང་ཛི་ནའི་པགས་པ་བསྣམས་པ།
སྤྱན་གསུམ་མ།
ཞལ་མཆེ་བ་རྣམ་པར་གཙིགས་མ།
སྐྲ་ཁམ་པ་གྱེན་དུ་བརྫེས་པ[^4K]།
གྲི་གུག་དང་ཐོད་པ་བསྣམས་པའོ།
།དེ་བཞིན་དུ་འཕགས་མ་དུག་སེལ་མ་ལྗང་གུ་ཕྱག་གཡས་པ་དང་གཡོན་པ་གཉིས་ན་རྔ་ཡབ་དང་སྦྲུལ་ནག་པོ་བསྣམས་པར་བསྒོམ་པར་[^5K]བྱ་བའོ།
།ཡང་དེ་ལྟར་བསྒོམས་པས་[^6K]སྐྱོ་ན་གསང་སྔགས་བཟླས་པར་བྱ་སྟེ།
ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ་ཞེས་བྱ་བའོ།
།སྒྲོལ་མའི་སྒྲུབ་ཐབས་རྫོགས་སོ།།
།།ཨ་གྷ་ཡའི་ཞལ་སྔ་ནས་དགེ་སློང་ཚུལ་ཁྲིམས་རྒྱལ་མཚན་གྱིས་བསྒྱུར་བའོ།
།

[^1K]: གྱི། སྣར་ཐང་། པེ་ཅིན།
[^2K]: ཀྱི་དབུ་བརྒྱན། སྣར་ཐང་། པེ་ཅིན།
[^3K]: ཀྱིས། སྣར་ཐང་། པེ་ཅིན།
[^4K]: འབར་པ། སྣར་ཐང་། པེ་ཅིན།
[^5K]: བསྒོམས་པར། སྣར་ཐང་། པེ་ཅིན།
[^6K]: བསྒོམས་པ་ན། སྣར་ཐང་། པེ་ཅིན།